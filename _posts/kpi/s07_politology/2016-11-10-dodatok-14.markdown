---
layout: post
title: "Додаток 14"
date: 2016-11-10 08:31:01 +0200
categories: kpi_s07_politology
---

## Типологя політичних партій

Типологія політичних партій може будуватися за різними критеріями:

*За організаційною структурою:* **кадрові і масові**

**Типові риси кадрової партії**

* Невелика чисельність членів
* Олігархічний характер партії (тобто в неї входять в основному депутати, міністри, сенатори, керівники різного рангу – люди, що професійно займаються політикою
* Наявність апарату, що обслуговує вищі керівні органи партії
* Відсутність сильних організацій на місцях
* Відсутність механізму офіційного прийому до партії й інституту обов’язкових членських внесків
* Електоральний характер, тобто партія пожвавлює свою діяльність головним чином під час виборів

До них можна віднести демократів і республіканців США, більшість європейських партій консервативної орієнтації.

**Типові риси масової партії**

* Висока чисельність
* Формалізована партійна структура, побудована на основі виборів знизу доверху
* Упорядкована діяльність широкої мережі низових організацій
* Тісний і постійний взаємозв’язок між членами партії
* Чітка дисципліна, члени партії не тільки платять внески, а й активно беруть участь у справах партії
* Крім електоральної діяльності, велике значення надається масовій політичній й ідейно-виховній роботі
* Наголос робиться на рекрутуванні нових членів, організації кампаній у зв’язку з різними політичними подіями, приведенні дискусій з різних теоретичних і практичних проблем.

*По методах і способу діяльності:* **авангардні і парламентські**

**Партії авангардного типу** використовують у своїй діяльності засоби й методи, які перебувають на грані або поза законом. До них відносяться: силовий натиск на органи влади, страйки, пікетування, фізичне насильство і терор

**Для партій парламентського типу** властиві методи й засоби діяльності в межах правових норм держави. Свої політичні платформи вони виражають через законні органи влади. Зовнішня діяльність таких партій зосереджена насамперед у парламенті й місцевих органах влади Партії парламентського типу природно зацікавлені в збереженні стабільності існуючої політичної системи.

*За місцем в системі влади:* **Правлячі та опозиційні**

**Правлячі** – це партії, що одержали за результатами виборів більшість місць у парламенті й сформували уряд.

**Опозиційні** – це ті партії, які перебувають в опозиції до уряду. У демократичних державах опозиція представляє один з повноправних політичних інститутів, будучи невід’ємним елементом механізму стримування й противаги у політичній системі. Функції опозиції досить різноманітні. Насамперед, це основний канал вираження соціального невдоволення мас. Критикуючи офіційний курс уряду й беручи участь у законотворчому процесі, опозиційна партія має можливість домагатися принципових поступок з боку влади і коректувати політику. Наявність опозиційних партій обмежує зловживання владою, перешкоджає порушенню громадських і політичних прав і свобод населення. Представляючи альтернативні політичні програми, опозиційні партії дають громадянам зробити власний вибір.

*За місцем в політичному спектрі:* **праві, ліві і центристські**

Традиція ділити політичні сили на «праві» й «ліві» бере свій початок із часів французької революції 1789р., коли yа засіданні французького парламенту праворуч від голови розташовувалися консерватори, що виступали за збереження монархії, ліворуч – радикали, які відстоювали ідеї загальної рівності. Помірні займали місця в центрі залу. Після цього правими стали називати послідовників збереження існуючого ладу, а лівими – прихильників радикальних змін. Залежно від конкретної політичної ситуації «ліві» можуть стати «правими», а «праві» – «лівими».

***Важливо.** Дана класифікація, як і будь-яка інша далеко не досконала й досить умовна. У науковому середовищі існує ряд критеріїв, у залежності від яких партії підрозділяються на ті або інші типи. Це свідчить про складність і багатогранність даного політичного інституту й дозволяє всебічно характеризувати кожну політичну партію.*



## Джерела

   - [Додаток №14](https://pp.vk.me/c836220/v836220122/d501/ARgcxp0L8YY.jpg)
   - [Продовження додатку №14](https://pp.vk.me/c836220/v836220122/d50b/g7AAkbp1fDc.jpg)
