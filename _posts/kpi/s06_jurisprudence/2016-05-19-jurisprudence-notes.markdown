---
layout: post
title: "Основи цивільного, трудового, адміністративного та кримінального права в Україні"
date: 2016-05-19 23:59:00 +0200
categories: kpi_s06_jurisprudence
---

# 13. Зміна умов трудового договору.

Трудове законодавство України гарантує працівникові дотримання тих умов трудового договору, які були обумовлені при його укладенні. Як правило, одностороння зміна умов не допускається.

Згідно [ст 31 КЗпП](http://www.jobs.ua/ukr/kzot/part-3/article-35/), власник або уповноважений ним орган не має права вимагати вiд працiвника виконання роботи, не обумовленої трудовим договором.

Тим не менш, [ст 32 КЗпП](http://www.jobs.ua/ukr/kzot/part-3/article-36/) України охоплює такі зміни трудового договору: 

1. переведення на іншу роботу, 
2. переміщення на інше робоче місце,
3. зміну істотних умов праці. 

## Переведення на іншу роботу

переведенням на іншу роботу вважається доручення працівникові роботи, що не відповідає спеціальності, кваліфікації, посаді, обумовленій трудовим договором. Тому не вважається переведенням зміна деяких істотних умов трудового договору при збереженні попередньої трудової функції та попереднього місця роботи. Не визнає переведенням саму по собі зміну істотних умов праці при збереженні попередньої трудової функції і місця роботи і закон.

Не є переведенням також продовження роботи на підприємстві, в установі, організації при зміні найменування посади з метою приведення її у відповідність до фактично виконуваної роботи або у зв'язку з уведенням нової номенклатури посад.

Переведення завжди передбачає усунення з попередньої роботи з одночасним переходом на іншу роботу.

Переведення на іншу роботу [...] допускається тільки **за згодою працівника**.

Більшість фахівців з трудового права класифікують переведення на іншу роботу залежно від строку, місця, ініціатора переведення, а також від його мети.

- За строком 
    - переведення без зазначення строку _(переведення на іншу постійну роботу)_
    - переведення із зазначенням строку _(тимчасові)_
- За місцем переведення 
    - на тому самому підприємстві, 
    - на інше підприємство, що знаходиться у тій самій місцевості, 
    - на інше підприємство, що знаходиться в іншій місцевості. 
- За ініціатором
    - переведення за ініціативою власника чи уповноваженого ним органу, 
    - на прохання працівника, 
    - на вимогу третіх осіб; 
- За метою
    - викликані необхідністю раціонального використання працівників і ліквідації складних виробничих ситуацій, 
    - для створення працівникам полегшених умов праці.

#### Переведення за ініціативою власника

У ч. 2 [ст. 33 КЗпП](https://jobs.ua/ukr/kzot/part-3/article-37/) України передбачено право власника чи уповноваженого ним органу перевести працівника на іншу роботу, не обумовлену трудовим договором, без його згоди, лише для відвернення або ліквідації наслідків стихійного лиха, епідемій, епізоотій, виробничих аварій, а також інших обставин, які ставлять або можуть поставити під загрозу життя чи нормальні життєві умови людей.

При цьому 

1. строк такого переведення не може перевищувати одного місяця;
2. праця внаслідок даного переведення оплачується за виконану роботу, але не нижче, ніж середній заробіток за попередньою роботою;
3. заборонено переводити працівників на роботу, яка протипоказана їм за станом здоров'я;
4. навіть у разі виникнення надзвичайних обставин тимчасове переведення на іншу роботу вагітних жінок, жінок, які мають дитину-інваліда або дитину віком до шести років, а також осіб віком до вісімнадцяти років без їх згоди не допускається.

У решті випадків переведення на іншу роботу з ініціативи власника або уповноваженого ним органу можливе тільки за згодою працівника.

#### Переведення в інтересах працівника 

Причиною переведень в інтнересах працівника є обставини, пов'язані з необхідністю поліпшення умов праці, зміни режиму роботи тощо.

Такі переведення здійснюються тоді, коли працівник за станом здоров'я не може тимчасово (а іноді й постійно) виконувати свою трудову функцію, але може упоратися з іншою, легшою роботою.

При переведенні за станом здоров'я на легшу нижчеоплачувану роботу за працівниками зберігається попередній середній заробіток протягом двох тижнів з дня переведення. Для працівників, які втратили працездатність у зв'язку з нещасним випадком на виробництві або професійним захворюванням, закон передбачає вищі гарантії. 


## Переміщення на інше робоче місце

[Стаття 32 КЗпП](http://www.jobs.ua/ukr/kzot/part-3/article-36/) України не відносить до переведень переміщення працівника на тому самому підприємстві, в установі, організації на інше робоче місце, в інший структурний підрозділ у тій самій місцевості, доручення роботи на іншому механізмі або агрегаті у межах спеціальності, кваліфікації чи посади, обумовленої трудовим договором.

Відповідно до закону переміщення в інший структурний підрозділ за умови збереження попередньої трудової функції не є переведенням на іншу роботу і **не потребує згоди працівника**. Однак у тих випадках, коли структурний підрозділ підприємства знаходиться в іншій місцевості, таке переміщення треба розглядати як переведення з дотриманням усіх правил його здійснення.

## Зміна істотних умов праці

До істотних умов праці, крім перелічених у ч. З [ст. 32 КЗпП](http://www.jobs.ua/ukr/kzot/part-3/article-36/) України, з урахуванням інтересів конкретних працівників можна віднести також встановлення або скасування деяких додаткових елементів у трудовій функції, якщо основна трудова функція при цьому не змінюється, відбуваються збільшення або зменшення обсягу роботи, ступеня самостійності і відповідальності працівника, ступеня шкідливості роботи, перехід з індивідуальної на колективну організацію праці і навпаки та створюються інші умови, що характеризують трудовий процес.

**Про зміну істотних умов праці** - систем та розмірів оплати праці, пільг, режиму роботи, встановлення або скасування неповного робочого часу, суміщення професій, зміну розрядів і найменування посад та інших - **працівник повинен бути повідомлений не пізніше ніж за два місяці**.

Якщо попередні істотні умови праці не можуть бути збережені, а працівник не погоджується на продовження роботи в нових умовах, трудовий договір припиняється за п. 6 [ст. 36 КЗпП](http://www.jobs.ua/ukr/kzot/part-3/article-39/) України.
